---
layout: post
title: WordUp Kraków - jesień 2023
author: Radek
categories: wordpress strony-www
excerpt: Wpis w Internetach o spotkaniach na żywo osób, które robią rzeczy dla Internetu.
comments: true
img-thumb: 2023-10-27.png
---

Cały październik myślałem o tym, czym podzielić się w bieżącym miesiącu. I chociaż zamysł co do wpisu miałem dość szybko, to zmieniłem zdanie i dzisiaj traktować będę o WordUpie, w którym miałem przyjemność uczestniczyć. W ramach wpisu opowiem zatem słowo o tym, czym jest, czego się można dowiedzieć i dlaczego warto pojawić się na wydarzeniu takim jak WordUp.

### Co to jest WordUp?

Środowiska wielu narzędzi czy technologii łączy się na różne sposoby. Osoby zajawione na pewne wątki mogą się poznać na hackatonach czy różnego rodzaju konferencjach. Pamiętam, że przed pandemią takich spotkań było bardzo dużo - na tyle, że każdego popołudnia można było brać udział w innej imprezie. Później jednak wszyscy zamknęli się w domach i udział w konferencji stał się udziałem w webinarze. Tak było z wieloma tego typu wydarzeniami. WordUpu w Krakowie rzecz ta jednak nie dotknęła. Tylko czym jest WordUp jest?

WordUp to nieduże, lokalne wydarzenie dla osób skupionych na działaniu wokół WordPressa. Wydarzenia takie mają miejsce raz na jakiś czas i dają przestrzeń do rozmów wokół stron internetowych, sklepów, SEO czy szeroko pojętego marketingu. Tam, gdzie WordPress jest obecny, tam jest miejsce na to, aby pogadać o tym na WordUpie.

WordUpy odbywają się regularnie lub mniej regularnie w wielu miejscowościach w Polsce. W przypadku Krakowa ostatnie takie spotkanie było cztery lata temu - a ostatnie spotkanie, tj. wtorkowe (24.10.2023).

### Jaka jest różnica między WordUpem a WordCampem?
O samym WordCampie już pisałem - i to daawno temu, bo w 2017 roku, kiedy to miejsce miał [WordCamp w Lublinie](https://radek024.github.io/blog/offtop/2017/06/09/wordcamp-lublin-2017/). W ramach wpisu przypomnę - WordCamp to ogólnopolskie wydarzenie, które trwa 2-3 dni (chociaż w tym roku jeden z WordCampów był w nieco innej formule, jednodniowej - to jest [WordCamp Gdynia](https://gdynia.wordcamp.org/2023/)). Wydarzenie dzieli się na dzień działania wokół WordPressa (tłumaczenia, poprawianie pluginów, odpisywanie na posty - tzw. Contribution Day), pozostała część zaś jest poświęcona faktycznym prelekcjom. Poza WordCampem w Lublinie byłem także na WordCampie w Łodzi - w 2019 roku, podobnie jak w Lublinie - jako wolontariusz.

### WordUp Kraków - jesień 2023

W ramach WordUpa miały miejsce cztery prelekcje:
-   Mniej czekania, więcej kodowania – Jak zintegrować Vite z WordPress i usprawnić proces tworzenia wtyczek i motywów? - prezentujący Przemysław Hernik,
-   Google go nienawidzi, znalazł sposób na PageSpeed - prezentujący Krystian Wójcik,
-   Przenoś WordPressa lepiej – czyli o migracji WP między serwerami - prezentujący Maciek Kuchnik,
-   Jak stworzyć stronę na WordPressie, która generuje klientów? - prezentujący Sebastian Miśniakiewicz.
    
Tematy pokazują, że wątki nie dotyczą wyłącznie stricte kodowania z użyciem Wordpressa, ale rzeczy wokół - i to jest fajne! Dobrze zerknąć na różne obszary. Każda z prelekcji była prowadzona na zasadzie dwudziestominutowej (mniej więcej) prezentacji, gdzie temat był omawiany przez prowadzącego. Mimo to, tempo przekazywania informacji pozwalało na zerknięcie w telefon i poszukanie informacji wokół tematyki prelekcji. Na koniec sesja z pytaniami - brawa - i chwila przerwy między kolejną prezentacją. W szczególności przerwa miała miejsce w połowie spotkania gdzie wjechała picka i luźna rozmowa.

Pierwsza z prelekcji - otwierająca czteroletnią przerwę - dotyczyła bazy do konfiguracji projektów poprzez wykorzystanie Vite do wsparcia procesu tworzenia strony, sklepu czy aplikacji. Temat techniczny, ale ciekawie przedstawiony i wprowadzający w wątek. Wejście w Vite na wysokości projektów rozwijanych od dłuższego czasu może być kłopotem (zmiana bazy konfiguracji to nic przyjemnego mimo wszystko), ale przy nowych - to może być spoko koncepcja.

Dalej - sposób na PageSpeeda - prezentował dobre praktyki co do optymalizacji czasu ładowania, nasuwając tym samym pewne rozwiązania możliwe do implementacji nie tylko technicznie, ale także na poziomie samej strony. Rzecz jasne o skuteczności konkretnych rozwiązań można dyskutować, ale to też jest cecha WordUpów - gdybym miał stronę na Wordpressie, to na podstawie prezentacji byłbym w stanie ją usprawnić, nie posiadając wiedzy technicznej.

Trzecia z prelekcji, tj. Przenoś WordPressa lepiej, była wykonana w dość nietypowy sposób. Prowadzący nie mógł się pojawić, co nie było przeszkodą dla przeprowadzenia prezentacji. Ta została nagrana i przedstawiona w postaci filmu. Uświadamianie o tym, jak ważne są prawidłowo przeprowadzone migracje jest mega ważne i dobrze, że takie prelekcje mają miejsce. Kto bowiem nie miał problemu z permalinkami po przejściu między serwerami, niech pierwszy rzuci kamień. Albo `.htaccess`, który nie został utworzony, bo nie ma odpowiednich ról w serwerze.

Czwarta, ostatnia prezentacja dotyczyła już nie samej strony, ale klientów, którzy się na takiej stronie mogą znaleźć. Wokół generowania klientów jest sporo rzeczy, o które należy zadbać - a więc teksty, układ graficzny, rozpoznanie rynku czy też spójność marki. Temat najmniej techniczny, ale z punktu biznesowego bardzo istotny, ponieważ nic innego jak klienci są powodem, dla którego strony (czy też sklepy) powstają w ogóle.

---

Między drugą a trzecią prelekcją była przerwa, w której można była zamienić słowo między zebranymi. I to właściwie jest najprzyjemniejsza rzecz, a więc zwyczajna rozmowa. Gdyby nie ograniczenia czasowe, to dobrze byłoby porozmawiać jeszcze po samych prelekcjach, ale i tak organizacja przebiegła bardzo sprawnie.

### Podsumowanie

Pierwsze po tak dłużej przerwie spotkanie społeczności to bardzo pozytywny akcent. WordCampy oraz WordUpy, na których miałem okazję być wspominam miło i tak było też tym razem. Co więcej, na samym spotkaniu były przebąkiwania wokół planów na przyszły rok - ale o tym pewnie wspomnę w kolejnym rok, także.

{% include content_note.html info="Cały WordUp był transmitowany na żywo i jest możliwy do obejrzenia tutaj: <a href='https://www.youtube.com/live/dppMJKmNt80'>WordUp Kraków #jesień 2023</a>." %}



Jeżeli zatem macie możliwość odwiedzenia lokalnego WordUpa - serdecznie Was zachęcam do podjęcia odpowiednich kroków. Tymczasem, do kolejnego wpisu!